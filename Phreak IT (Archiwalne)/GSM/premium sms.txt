SMS (ang. short message service), czyli usługa krótkich wiadomości tekstowych zrobiła w ostatnich latach zawrotną karierę - szacuje się, iż co miesiąc w Polsce wysyłanych jest prawie 600 mln SMS-ów. Szczególne miejsce wśród popularnych wiadomości tekstowych zajmują tzw. SMS-y Premium.

Premium SMS są to stworzone na potrzeby komercyjne krótkie numery. Wysłanie SMS-a na taki numer obciążone jest specjalną opłatą, wiekszą niż wysłanie SMS-a na zwykły numer. Opłata ta może być praktycznie dowolna (1 zł, 2 zł, 5 zł, 9 zł), przy czym minimalnie musi wynosić 0,50 zł. Dzięki takiej podwyższonej taryfikacji, można tworzyć systemy, w których SMS będzie formą zapłaty za daną usługę.

Usługa ta będzie realizowana poprzez przyjmowanie i wysyłanie krótkich wiadomości tekstowych SMS. Użytkownik telefonu komórkowego wysyłając krótką wiadomość tekstową SMS, "odpytuje" w ten sposób aplikację (bazę danych), płacąc przy tym aktualną stawkę za pojedynczy SMS. Aplikacja generuje odpowiedź na zapytanie i odsyła ją do nadawcy również w postaci wiadomości SMS. Może być tak, że SMS-y będą wysyłane automatycznie przez aplikację o określonej porze, określoną liczbę razy, po uprzednim wysłaniu jednorazowej, aktywującej daną usługę wiadomości SMS.

Wiadomości SMS w usłudze SMS Premium to SMS-y specjalne - nie są wliczane do abonamentu użytkowników, nie są objęte pakietami bezpłatnych SMS-ów. Opłata pobierana w ramach usługi SMS Premium dotyczy wyłącznie usług dostępnych w ramach specjalnego zakresu numerów. Stawki Premium obowiązują przez 24 godziny na dobę przez 7 dni w tygodniu. Opłata za wysłanie jednej wiadomości tekstowej SMS jest jednakowa dla wszystkich użytkowników telefonów komórkowych i nie zależy od używanego planu taryfowego. Dzięki temu SMS Premium stał się narzędziem pozwalającym na realizację płatności.
SMS-y o podwyższonej płatności mają numer cztero- lub pięciocyfrowy zaczynający się od liczby 7, np. 7228. Druga liczba określa stawkę w złotych - jeśli jest to 2, to opłata za wysłanie SMS-a wyniesie 2 PLN plus VAT, jeśli 9 to 9 PLN plus VAT. Pozostałe cyfry są wyróżnikiem numeru. Numery 8000 - 8099 są numerami bezpłatnymi.

Usługa Premium SMS skierowana jest do specyficznej grupy odbiorców - Klientów instytucjonalnych, szukających wydajnych, a jednocześnie prostych w obsłudze systemów do komunikacji za pomocą krótkich wiadomości tekstowych SMS, stworzona z myślą o firmach, które chciałyby otworzyć płatne serwisy SMS, np. konkursy, serwisy informacyjne, płatny dostęp do www. W Internecie za pomocą Premium SMS udostępniane są m.in. gry Java, dzwonki, logo czy tapety.